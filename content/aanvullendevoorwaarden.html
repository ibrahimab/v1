<p>Deze voorwaarden zijn van toepassing op alle bij Chalet.nl B.V. (KvK 30209634) onder de handelsnaam [merknaam] (hierna: reisorganisator) geboekte reizen, en moeten gezien worden als verduidelijking en aanvulling op de ANVR-Reisvoorwaarden. Afwijkingen en aanvullingen op deze voorwaarden worden door reisorganisator vooraf en duidelijk omschreven.</p>

<strong>Totstandkoming overeenkomst</strong>
<p>De overeenkomst komt tot stand door aanvaarding door de reiziger van het aanbod van de reisorganisator inclusief de van toepassing verklaarde voorwaarden. Deze aanvaarding kan de reiziger mondeling uitspreken of per e-mail bevestigen. Ook kan een reiziger deze aanvaarding uiten door een boekingsaanvraag via onze website te verzenden. De plicht tot uitvoeren van het contract door reisorganisator ontstaat op het moment dat boeker de factuur/reserveringsbevestiging van de geboekte reis per e-mail ontvangt. De hoofdboeker is hoofdelijk aansprakelijk voor alle verplichtingen voortvloeiend uit de reisovereenkomst voor alle opgegeven personen. De boeker handelt in eigen naam en voor eigen rekening.</p>

<strong>Betaling</strong>
<p>Na ontvangst van de factuur/reserveringsbevestiging dient binnen 10 dagen minstens de aanbetaling (30% van de reissom, plus reserveringskosten en de premie voor annuleringsverzekering) onder vermelding van het factuurnummer door de reiziger voldaan te worden. Dit kan via iDEAL/MisterCash of via storting op het bankrekeningnummer NL21 ABNA 0849 3066 71 t.n.v. Chalet.nl te Woerden. Uiterlijk 6 weken voor vertrek dient het restant van de reissom voldaan te worden. Wanneer de reiziger tussen 6 weken en 2 weken voor vertrek boekt, dient het totale bedrag na ontvangst factuur in één keer binnen 5 werkdagen voldaan te worden. Wanneer de reiziger binnen 2 weken voor vertrek boekt, dient deze na ontvangst factuur per direct het totale bedrag te voldoen en reisorganisator hiervan een bewijs te sturen. Eventuele bankkosten of wisselkoersen zijn voor rekening van de reiziger.</p>

<strong>Verzekeringen</strong>
<p>Het is mogelijk om via de reisorganisator een reis- en annuleringsverzekering af te sluiten bij aangegeven verzekeraar. De reisorganisator treedt op als wederverkoper en is niet verantwoordelijk voor de prestaties welke door verzekeraar geleverd worden. Reiziger verklaart zich akkoord met de door verzekeraar gesteld voorwaarden. Reiziger zal zich in geval van schade binnen de in de voorwaarden gestelde termijn wenden tot reisorganisator, welke zal bemiddelen bij eventuele aanspraken tot vergoeding.</p>

<strong>Opties en arrangementsonderdelen</strong>
<p>Na het opmaken van de factuur is het mogelijk om tot 28 dagen voor vertrek een optie of arrangementsonderdeel (bijvoorbeeld skipassen of huurmateriaal) zonder wijzigingskosten aan te passen. De wijziging wordt door reisorganisator per factuur bevestigd. Voor opties en arrangementsonderdelen geldt de geldigheidsduur zoals vermeld op de bijbehorende vouchers. Als er tijdens de vakantie één of meerdere dagen geen gebruik is gemaakt van een optie is dit geen reden tot vergoeding door reisorganisator. Een optie kan ter plaatse niet worden gewijzigd of teruggevorderd. Cateringservice en busreizen kunnen niet geannuleerd worden.</p>

<strong>Annulering</strong>
<p>Reisorganisator accepteert uitsluitend annuleringen die schriftelijk/per e-mail verstuurd zijn naar reisorganisator te Woerden. De datum van ontvangst geldt als annuleringsdatum, tenzij de annulering buiten kantoortijden wordt ontvangen. Dan geldt de eerstvolgende werkdag als annuleringsdatum. In alle gevallen is de reiziger de reisorganisator, per geannuleerde reservering, de premie voor een eventuele annuleringsverzekering, de reserveringskosten en de volgende annuleringkosten verschuldigd:
<ul>
    <li>Bij annulering tot 43 dagen voor vertrek: 30% van de reissom;</li>
    <li>Bij annulering vanaf 42 t/m 29 dagen voor vertrek: 60% van de reissom;</li>
    <li>Bij annulering vanaf 28 t/m 8 dagen voor vertrek: 90% van de reissom;</li>
    <li>Bij annulering van 7 dagen voor vertrek tot de dag van vertrek of later: 100% van de reissom.</li>
</ul>

<strong>Deelannulering</strong>
<p>Indien een reiziger uit een reisgezelschap zijn aandeel in een overeenkomst annuleert en de annuleringskosten bedragen minder dan 100% van de reissom van de deelnemer(s) welke annuleert, dan wordt de arrangementprijs van de overige deelnemers aangepast naar de dan geldende staffel. De reiziger die annuleert is, indien van toepassing, annuleringskosten verschuldigd over de specifiek voor deze reiziger geboekte opties (bijvoorbeeld skipas en/of huurmateriaal).</p>

<strong>Busreizen</strong>
<p>Als er via reisorganisator een busreis geboekt is geldt over het algemeen dat het vertrek richting de vakantiebestemming op de dag voor de aankomstdag is. Het vertrek vanaf de vakantiebestemming aan het einde van het verblijf is in het algemeen op de vertrekdag. Houd er rekening mee dat genoemde aankomst-, vertrek- en reistijden zowel voor als tijdens de reis gewijzigd kunnen worden. Vertragingen door o.a. verkeersdrukte, stakingen, opstoppingen, weersinvloeden en technische mankementen zijn voor reisorganisator overmachtsituaties. Bij reisorganisator geboekte busreizen vallen altijd onder de aanvullende voorwaarden van de betreffende maatschappij, en zijn niet voor risico van reisorganisator.</p>

<strong>Agentschappen en reisleiding</strong>
<p>Reisorganisator werkt op onze verschillende bestemmingen samen met agentschappen, particuliere eigenaren of reisleiding van partners. Zij vertegenwoordigen de reisorganisator ter plaatse, maar werken onder eigen verantwoording. Reisorganisator is niet verantwoordelijk voor afwijkende afspraken met deze partijen zonder schriftelijke bevestiging van reisorganisator vooraf aan de reis.</p>

<strong>Aankomst- en vertrekdag</strong>
<p>Aankomst en vertrek is standaard op zaterdag, afwijkingen hierop worden zowel in het aanbod als in de bevestiging van de reisorganisator vermeld. Op de aankomstdag is het meestal mogelijk vanaf 17.00 uur de accommodatie te betrekken. De reizigers dienen over het algemeen op de vertrekdag voor 9.00 uur de accommodatie te hebben verlaten. De specifieke incheck- en uitchecktijden zoals van toepassing op de geboekte accommodatie worden in de reisdocumenten door reisorganisator bevestigd. Indien de reiziger op de aankomstdag verwacht later aan te komen dan de uiterlijke inchecktijd die in de reisdocumenten aangegeven is, dient de reiziger de contactpersoon van het sleuteladres hierover ruimschoots van te voren te informeren. Reisorganisator kan nimmer aansprakelijk worden gesteld wanneer reiziger voor een gesloten deur arriveert na de uiterlijke inchecktijd, ook niet wanneer reiziger al heeft aangegeven later aan te komen.</p>

<strong>Borg</strong>
<p>Voor de accommodatie dient vaak bij aankomst borg te worden betaald. Het borgbedrag staat (indien bekend) vermeld in de reisdocumenten. De borg wordt na het verblijf doorgaans contant teruggegeven of teruggestort, als de accommodatie in orde bevonden is. De afhandeling van de borg is voor eigen verantwoordelijkheid van de reiziger, reisorganisator is hier geen partij in. In enkele gebieden moet ter plaatse borg worden betaald voor ski- en/of snowboardmateriaal.</p>

<strong>Accommodatie</strong>
<p>De accommodatie kan in werkelijkheid afwijken van de getoonde foto’s, deze zijn uitsluitend een voorbeeld. Soms is de accommodatie eigendom van particulieren, die de accommodatie naar eigen smaak hebben ingericht. Sommige accommodaties kunnen bij een maximale bezetting minder ideaal en vrij krap zijn. Houdt bijvoorbeeld rekening met de hoeveelheid warm water in geval van een kleine boiler. In het algemeen geldt dat de bedden in Frankrijk kleiner zijn, in de badkamers vaak een douchegordijn ontbreekt en dat de douchekop niet altijd kan worden opgehangen. In de keukenuitrusting zijn niet altijd een koffiezetapparaat en/of kaasschaaf aanwezig. De aanwezige signaalsterkte van internet kan soms niet optimaal zijn. Tevens kan de zenderkeuze van televisie beperkt zijn. De reiziger kan betreffende hun boeking bepaalde wensen met betrekking tot de accommodatie (bijvoorbeeld ligging van de accommodatie) aan reisorganisator aangeven. Een dergelijke wens is te allen tijde een preferentie, waar geen rechten aan ontleend kunnen worden. Het is nooit toegestaan met meer deelnemers in een accommodatie te verblijven dan als maximum staat aangegeven, tenzij schriftelijk overeen gekomen en in de bevestiging vermeld. De eigenaar / beheerder heeft het recht mensen de toegang tot een accommodatie te ontzeggen wanneer hier niet aan wordt voldaan.</p>

<strong>Accommodatieschoonmaak</strong>
<p>De kosten van de eindschoonmaak kunnen per accommodatie verschillen. De eindschoonmaak is inbegrepen in de prijs, zelf te verzorgen, of optioneel/verplicht af te kopen. Standaard wordt er vanuit gegaan dat de accommodatie opgeruimd en bezemschoon wordt achtergelaten, dat de keukenhoek en vaat voor eigen verantwoordelijkheid van de reiziger is, dat de vuilnisbakken geleegd zijn en het vuilnis afgevoerd is, tenzij anders aangegeven.</p>

<strong>Seizoensinvloeden</strong>
<p>Vaak worden in het laagseizoen voorbereidingen getroffen om het seizoen op gang te brengen of af te ronden. De reiziger dient rekening te houden met een mogelijk beperkte openstelling van liften, pistes, winkels en uitgaansmogelijkheden, beperkter aanbod van overige faciliteiten en de mogelijkheid van bouwactiviteiten op de bestemming. Reisorganisator aanvaardt geen aansprakelijkheid voor dergelijke omstandigheden.</p>

<p>Versie 31/03/2016</p>